<html>

<head>
<title>Mammeonline per la Procreazione Assistita</title>
<meta http-equiv="Content-Type" content="text/html; charset=iso-8859-1">
<meta name="GENERATOR" content="Microsoft FrontPage 4.0">
</head>

<body bgcolor="#FFFFFF">

<table border="0" width="100%" cellspacing="0" cellpadding="4">
  <tr>
    <td width="100%"
    style="font-family: Verdana; font-size: 8pt; color: rgb(255,255,255); font-weight: bold" bgcolor="#6699FF"><p
    align="center">Giovanni Sartori</td>
  </tr>
  <tr>
    <td width="100%" style="font-family: Verdana; font-size: 9pt; text-align: justify"><div><font color="#FF6600"><span class="postbody"><b>C'è
        vita e vita, di Giovanni Sartori)</b><br>
        <i>Il
        Corriere della Sera del 4 marzo 2005)</i></span>
        </font><span class="postbody"><br>
        <br>
    
        Non capisco perché Rocco
        Buttiglione (Corriere del 2 marzo) si meravigli che io parli «di
        diritto alla vita in nome della ragione e come interprete della scienza».
        Perché non dovrei? Sono libero docente in Storia della filosofia
        moderna, materia che ho insegnato alla Università di Firenze tenendo
        corsi anche e proprio su Hegel (che sono agli atti e che il Nostro può
        reperire). Ho anche insegnato a lungo logica, filosofia e metodologia
        della scienza. Pertanto non mi sento per niente inabilitato a
        interloquire; e proprio la mia «infarinatura» filosofica mi consente
        di sfuggire alle trappole che mi tende il bravo Buttiglione. La prima è
        di travestirmi da hegeliano. No. Quando dichiaro che la vita umana è
        caratterizzata dalla autoconsapevolezza non mi riferisco a Hegel (tantovero
        che non dico «autocoscienza») ma al puro e semplice significato
        letterale del termine: l’essere consapevole di se stesso. Rispetto
        alla stratosfera hegeliana io volo raso terra, il che mi salva dalla
        obiezione «che non tutti gli uomini sono autocoscienti». Il Nostro
        illustra poi così: «E non solo non è autocosciente l’embrione, ma
        non è autocosciente neppure il feto». Bravissimo, grazie, sembra ovvio
        anche a me. Dopodiché continua, secondo me con sempre minore bravura,
        osservando che «non sono autocoscienti molti disabili, e che non siamo
        autocoscienti tutti noi almeno quando dormiamo». Questa poi. Io mi
        riferisco a una capacità, e se questa capacità dorme quando dormo, si
        risveglia quando mi sveglio. Una capacità non deve essere attiva
        ventiquattr’ore su ventiquattro; basta che sia attivabile.<br>
        <br>
        Buttiglione mi chiede anche - trappola filosofica numero due - di
        definire «quell’io di cui (del quale) dobbiamo essere coscienti per
        avere diritto alla vita». Ma proprio no.<br>
        Se ci tiene, l’Io (meglio con la maiuscola) lo definisca lui. Per il
        mio discorso terra terra proprio non occorre. E me ne guardo bene, anche
        perché convengo con lui che «le categorie filosofiche hanno un
        potenziale esplosivo», che vanno maneggiate «con molta attenzione», e
        che nessuno di noi (ma il rimprovero è implicitamente rivolto a me) si
        deve arrogare «la rappresentanza esclusiva della ragione». Difatti io,
        sul punto, mi acquatto sotto la eminentissima tonaca di San Tommaso. Che
        passo a citare non a beneficio di Buttiglione, che certo lo ha letto, ma
        dell’altro mio contraddittore, Sandro Bondi, che invece dà mostra di
        masticare l’argomento con difficoltà.<br>
        Nel mio editoriale notavo la stranezza di una Chiesa che nel definire la
        vita umana si dimentica dell’anima. Bondi mi salta addosso: è «stupefacente»
        affermare che l’anima «è un concetto dimenticato quando invece è
        essa uno dei fondamenti della fede». Certo che lo è. Proprio per
        questo sono io che trovo stupefacente che la Chiesa se ne dimentichi a
        proposito dell’embrione. E trovo anche stupefacente che Bondi non
        capisca il punto. Vediamo allora se ci arriva con l’aiuto di San
        Tommaso. Che passo, come annunziato, a citare.<br>
        L’Aquinate distingue tre «forme» dell’anima. La prima è l’«anima
        vegetativa» nella quale «l’embrione vive la vita della pianta»; poi
        «le succede un’anima più perfetta che è insieme nutritiva e
        sensitiva, e allora l’embrione vive la vita dell’animale»; e la
        terza è «l’anima razionale che viene infusa dall’esterno» (vedi
        la Summa contra Gentiles , 1258-64, trad. it. Utet, Torino, 1997, p.
        511, Libro II, capitolo LXXXXIX). Dunque l’anima presente
        nell’embrione sarebbe, per il nostro doctor angelicus , soltanto
        vegetale (vive la vita della pianta) mentre io, più generosamente, le
        riconosco già vita animale; con il che resta pur sempre fermo che
        l’anima che qualifica la vita umana è l’anima razionale che è
        infusa da Dio e che arriva tardi, quando il nascituro è formato (vedi,
        passim , la Summa Theologiae ). E siccome il Tomismo è la struttura
        portante non solo della Scolastica ma di tutta la teologia cattolica,
        sull’embrione io mi sento teologicamente tranquillo.<br>
        Così come mi sento tranquillo - passando all’argomento razionale che
        la vita umana comincia con il «rendersi conto» - nel resistere alla
        tesi bondiana che «se il feto reagisce agli stimoli, apprende, esprime
        emozioni (non so come Bondi lo sappia, ma tant’è) dichiarare che ciò
        non è vita è il vero arbitrio». Il Nostro continua a confondere, come
        si vede, vita con vita umana. Per l’ennesima volta gli preciso: vita
        ovviamente sì; vita umana ancora no. Anche se sono io che dico, bontà
        di Bondi, «una colossale sciocchezza», la sua è una notevolissima
        ottusità.<br>
        Da ultimo l’intervento di ieri di Don Roberto Colombo, professore alla
        Università Cattolica di Milano. In verità, il suo intervento non mi
        riguarda più di tanto. Per esempio, io non penso nè ho mai detto che
        «i cattolici sono degli sprovveduti quanto alla ragione nè orfani del
        pensiero scientifico e filosofico». Penso però che se messo alle
        strette il cattolico dà la prevalenza alla sua fede, come è giusto che
        faccia. Infatti il messaggio del mio editoriale è che la ragione deve
        rispettare la fede così come, viceversa, la fede deve rispettare la
        ragione. Se poi al professor Colombo questa contrapposizione non piace,
        ne trovi pure un’altra. Ma una contrapposizione c’è, e la impone il
        principio della logica che il nostro non menziona tertium non datur .
        Alla fine, o fede o ragione. È il principio del terzo escluso. Quel che
        mi sconcerta nell’argomentare del professor Colombo è l’apparizione
        della categoria «vita individuale». Stiamo forse discutendo se la vita
        sia individuale o collettiva? Sicuramente no. E allora quale è la
        rilevanza teoretica di questa categoria? A me sembra un ennesimo
        depistaggio che annebbia il problema che stiamo discutendo. Ciò detto,
        torniamo alla logica. Premesso che apprezzo molto che il Nostro scenda
        su questo terreno, non riesco poi a seguirlo nel come la stiracchia.<br>
        Cominciamo dal principio dell’identità: a=a. Qui il punto è che la
        logica non è diacronica, che non segue le metamorfosi di una entità
        nel tempo. È verissimo che il processo dello sviluppo da qualsiasi
        embrione a qualsiasi essere è continuo. Ma il principio di identità
        asserisce che a è a , non che a sarà a. La logica non consente di
        dichiarare che una pallina di caviale è uguale a uno storione. E dunque
        debbo insistere: l’argomento che un embrione è uguale a un essere
        umano, che è un individuo-persona perché sarà un individuo-persona,
        è logicamente assurdo. Attenzione: assurdo per la logica. Il che non «squalifica
        come assurdità ciò che la ragione del credente arriva a riconoscere
        attraverso la riflessione».<br>
        Analogamente non posso accettare il modo nel quale il Nostro forza il
        principio di non-contraddizione. Ripetendo l’argomento di Buttiglione
        il professor Colombo mi vuol costringere ad asserire (altrimenti mi
        contraddirei) che «il paziente in anestesia...l’anziano demente, il
        cerebroleso» non sono da tutelare «in quanto considerati vita animale».
        Ma proprio no, caro collega. Come ho già spiegato, l’attributo della
        consapevolezza denota una capacità. Se questa capacità viene
        addormentata o si atrofizza, una persona umana che è già tale, tale
        resta. La logica è uno schema che di volta in volta si applica a dei
        concetti. E temo che qui sia la fede a indurre Don Colombo a distorcere
        il concetto che adopero.<br>
        Una postilla in punto di onore. Io cerco di non scrivere a casaccio. Se
        nel mio editoriale ho scritto «alla Tertulliano» è perché sapevo
        benissimo che la formula credo quia absurdum è stata coniata da un
        autore ignoto. Però è un compendio che non tradisce lo spirito del
        tertullianismo. Ich habe auch Theologie studiert , anch’io ho anche
        studiato teologia.</span>
    </div></td>
  </tr>
</table>
</body>
</html>
