<html>

<head>
<title>Mammeonline per la Procreazione Assistita</title>
<meta http-equiv="Content-Type" content="text/html; charset=iso-8859-1">
<meta name="GENERATOR" content="Microsoft FrontPage 4.0">
</head>

<body bgcolor="#FFFFFF">

<table border="0" width="100%" cellspacing="0" cellpadding="4">
  <tr>
    <td width="100%"
    style="font-family: Verdana; font-size: 8pt; color: rgb(255,255,255); font-weight: bold" bgcolor="#6699FF"><p
    align="center">Marina Cavalleri</td>
  </tr>
  <tr>
    <td width="100%" style="font-family: Verdana; font-size: 9pt; text-align: justify"><div><i>Un
        anno dopo la nuova legge nascite crollate: chi può fugge all'estero e
        su internet prendono piede le banche del seme. Il grande flop dei figli
        in provetta<br>
        Aumentano costi e insuccessi, in un caso su quattro si rinuncia</i><br>
        <br>
        ROMA - La legge sulla fecondazione assistita, un anno dopo: diminuiscono
        le gravidanze, aumentano gli insuccessi e i costi, si fa strada il
        turismo procreativo, il viaggio all'estero per avere un bambino, si
        diffondono siti internet che offrono liquido seminale
        &quot;affidabile&quot; e a buon prezzo. Tra attesa e sconforto, cause
        legali e incertezze si tenta un primo bilancio. Per ora il Far West non
        sembra finito, è piuttosto sospeso, la situazione appare come
        paralizzata.<br>
        <br>
        &quot;Nei centri arrivano meno coppie&quot;, dice Carlo Flamigni, uno
        dei maggiori esperti di fecondazione assistita. &quot;Anche se non
        disponiamo di dati definitivi possiamo valutare una diminuzione delle
        gravidanze del 15 per cento circa&quot;. Ma dai centri arrivano dati
        ancora più allarmistici: un calo dei trattamenti del 25 per cento.
        Significa che una coppia su quattro ha deciso di desistere, o più
        semplicemente di aspettare. Chi può invece fugge all'estero. &quot;Le
        più penalizzate sono state le donne meno giovani costrette a sottoporsi
        a più cicli di trattamenti - spiega Flamigni - ma la cosa peggiore è
        che la legge penalizza chi si sottopone alle cure, fa apparire tutto
        poco etico, qualcosa a cui sottoporsi a rischio personale, una follia
        familiare&quot;.<br>
        <br>
        Diminuiscono le nascite e crescono i costi perché il divieto di
        congelare gli embrioni moltiplica i trattamenti. &quot;Per non parlare
        di chi decide di andare all'estero, in Spagna un ciclo viene a costare
        sui sette mila euro, a cui vanno aggiunte le spese di viaggio, di
        permanenza e poi magari un ciclo solo non basta&quot;, spiega Maria
        Paola Costantini, avvocato, rappresentante delle associazioni di coppie
        infertili e con malattie genetiche. &quot;Tra le coppie c'è molto
        sconforto, non riescono a spiegarsi la rigidità di questa legge che di
        fatto vieta le diagnosi preimpianto. Ci sono state una decina di cause
        proprio su questo&quot;.<br>
        <br>
        Così chi può parte. &quot;Cinquemila coppie sono state in Spagna
        quest'anno, a Bruxelles se prima capitava una coppia al mese ora ne ce
        ne sono due o tre al giorno. Parte anche chi ha bisogno di trattamenti
        permessi in Italia solo per avere il congelamento degli embrioni e non
        sottoporsi a svariate stimolazioni&quot;, dice Claudia Livi, segretaria
        generale del Cecos. &quot;Quando le leggi sono troppo restrittive
        alimentano il mercato clandestino o l'emigrazione. Ora c'è anche chi va
        in Ucraina a Croazia, mercati più economici ma purtroppo anche meno
        controllati. Anche su Internet si diffondono banche che vendono liquido
        seminale controllato, arriva in contenitori che garantiscono due giorni
        di autonomia&quot;.<br>
        <br>
        Un anno di legge, un bilancio amaro. &quot;Le coppie sentono leso un
        diritto fondamentale che non è quello del figlio ma il diritto alle
        cure&quot;.
    </div></td>
  </tr>
</table>
</body>
</html>
