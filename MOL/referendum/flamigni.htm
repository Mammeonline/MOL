<html>

<head>
<title>Mammeonline per la Procreazione Assistita</title>
<meta http-equiv="Content-Type" content="text/html; charset=iso-8859-1">
<meta name="GENERATOR" content="Microsoft FrontPage 4.0">
</head>

<body bgcolor="#FFFFFF">

<table border="0" width="100%" cellspacing="0" cellpadding="4">
  <tr>
    <td width="100%"
    style="font-family: Verdana; font-size: 8pt; color: rgb(255,255,255); font-weight: bold" bgcolor="#6699FF"><p
    align="center">Carlo Flamigni</td>
  </tr>
  <tr>
    <td width="100%" style="font-family: Verdana; font-size: 9pt; text-align: justify"><div><font color="#FF6600"><span style="FONT-WEIGHT: bold"><span class="postbody">LA
        NEBBIA SULLA PROCREAZIONE MEDICALMENTE ASSISTITA di Carlo Flamigni<br>
        </span></span><i>(da l</i></font><span class="postbody"><font color="#FF6600"><i>'Unità
        di domenica 6 marzo 2005)</i></font><br>
        <br>
        In questi giorni si assiste a una polemica molto sottolineata da alcune
        testate, sul fatto che la legge 40 abbia o non abbia fatto diminuire la
        percentuale di successi della Procreazione Medicalmente Assistita.<br>
        Ho preso nota di quanto è stato detto in proposito e mi accingo a fare
        alcuni commenti per diradare un po’ di nebbia.<br>
        Prendo come riferimento un editoriale di Antonio Lanzone, docente nella
        clinica ostetrica dell'Università Cattolica di Roma e presidente della
        Società Italiana della Riproduzione.<br>
        Dopo aver lamentato i giudizi poco eleganti con i quali è stata
        apostrofata la sua società ( per aver dichiarato che la diminuzione
        della percentuale di successi dovuta alla legge non supera il 3%),
        Antonio Lanzone ribadisce il fatto che quelli sono dati provenienti da
        centri tra i più qualificati in Italia e che questa è una
        &quot;operazione verità&quot;, ma (sottolinea) con tutti i limiti
        dell'osservazione iniziale. Quindi è una &quot;operazione verità
        temporanea&quot;.<br>
        Mi dispiace molto, anzitutto, che Lanzone debba lamentare questi
        attacchi, certamente indegni: essendo vittima io stesso di espressioni
        altrettanto volgari, capisco il suo malessere. Detto questo, spero che
        Lanzone non se la prenda se riesamino questi dati.<br>
        In primo luogo, forse è meglio leggere per intero le conclusioni del
        gruppo ( composto di sette e non di nove centri), che sono le seguenti:
        &quot; Questi risultati vanno tuttavia interpretati con attenzione e non
        possono essere utilizzati per concludere che la nuova normativa non
        influisce sulla probabilità di ottenere una gravidanza. In primo luogo,
        occorre infatti sottolineare che la numerosità del nostro campione ci
        consentiva di evidenziare come statisticamente significative solo
        differenze superiori al 6%. Differenze inferiori a questo limite, seppur
        apparentemente di scarsa rilevanza, possono avere invece un impatto
        importante a livello di Salute Pubblica. Per esempio, il nostro studio
        ha documentato una riduzione della probabilità di gravidanza del 3%. Se
        confermata, una riduzione della probabilità di successo del 3% equivale
        in realtà ad una riduzione del numero di gravidanze di circa il 10%
        (ridurre la percentuale di successo dal 30% al 27% significa ottenere 9
        gravidanze anziché 10). In altre parole, se per esempio ipotizziamo che
        nascano in Italia 3000 bambini all’anno con tecniche di
        fertilizzazione in vitro, l’introduzione di questa normativa
        porterebbe alla nascita di 2700 bimbi (300 in meno). In secondo luogo,
        la legge 40/2004 vieta il congelamento degli embrioni. Pertanto, nel
        computo globale dell’impatto di questa normativa occorre anche tenere
        conto del fatto che una paziente che otteneva un numero elevato di
        embrioni poteva sottoporsi nei mesi successivi ad uno o più cicli di
        trasferimento embrionale senza esporsi nuovamente alla stimolazione
        farmacologia e al prelievo ovocitario. Attualmente, questa opportunità
        è consentita solo utilizzando ovociti congelati. Al momento, le
        evidenze scientifiche disponibili suggeriscono tuttavia che l’impiego
        degli ovociti congelati abbia una resa significativamente minore in
        termini di probabilità di gravidanza rispetto al congelamento degli
        embrioni&quot;.<br>
        Poi, sono andato a controllare i dati di altri sei centri di
        fecondazione assistita (il Sole 24 ore - 20 febbraio 2005) e ho scoperto
        che può esistere una differente faccia della medaglia: la percentuale
        di gravidanze è calata in media dal 35,6% al 21,5% (e i cicli sono
        passati da 2418 a 1746). Uno di questi centri è comparso tra i sette
        dei quali parla Lanzone: ebbene, i suoi dati sono particolarmente
        negativi, perché la percentuale di successo è passata dal 32,4 al
        18,4%.<br>
        Vengo quindi ad affermazioni che provengono dal S.Orsola di Bologna,
        centro che conosco piuttosto bene (la ricerca sul congelamento degli
        ovociti è stata avviata sotto la mia direzione).<br>
        In primo luogo, dal S. Orsola arriva l'informazione che non c'è stato
        crollo delle nascite dopo la legge. Se non si leggesse con attenzione
        tutto l'articolo, si potrebbe concludere che siano davvero più bravi di
        tutti gli altri, ma, per quanto li conosca bene e alcuni li stimi anche,
        non mi sembra proprio questa la verità. La verità, basta leggere tutto
        l'articolo, sta invece nel fatto che in questo centro non si faceva
        congelamento di embrioni già prima della legge e si eseguiva il
        cosidetto &quot;caso semplice&quot;, per evitare di ottenere embrioni in
        eccesso.<br>
        Quindi, è vero, per loro non è cambiato nulla perché i loro risultati
        non sono mai stati quelli del resto dei centri italiani, in cui si
        congelavano embrioni. Questa non vuole essere né una critica né un
        segnale di diffidenza: è solo un invito ad evitare confronti quando i
        propri dati sono atipici rispetto a quelli della maggioranza e quando i
        propri metodi non sono, per sé, confrontabili.<br>
        In secondo luogo, quanto al tasso di successo da oociti congelati, il S.
        Orsola parla di un 17% di gravidanze (ma sarebbe ora che pubblicasse i
        suoi dati o alimenterà lo scetticismo dei molti increduli).<br>
        I dati esposti in un recente incontro scientifico ad Abano, abbassano
        questo numero al 5,94%<br>
        Il Gruppo di ricerca dell'Istituto Superiore di Sanità, ha al momento
        poco più del 9%. Ricordo una regola precisa, che vale nella ricerca
        scientifica: i risultati di un unico laboratorio non fanno testo,
        debbono essere ripetuti e condivisi per avere significato.<br>
        Concludo. Siamo - alcuni di noi lo ripetono fino alla nausea -
        ricercatori; non ci occupiamo di politica se non come secondo lavoro.
        Cerchiamo di fare un passo indietro e di non lasciarci andare a
        dichiarazioni altrettanto impetuose quanto fallaci.<br>
        Cerchiamo di mantenere il controllo del linguaggio che usiamo; chi usa
        espressioni pittoresche come &quot;le uova non sono frittatine&quot;, o
        &quot;le stupidaggini da ballerine sulla legge contro la donna&quot; mi
        sembra faccia molto più male a se stesso che ad altri e non mi pare di
        scorgere in queste dichiarazioni alcun profumo di laicità.<br>
        La laicità, amici miei (o nemici miei) è un metodo, che si può usare
        per mediare tra le ideologie e, qualche volta, per riconsiderarle:
        certamente non può essere utilizzato per fornire passaporti di comodo.
        E poi, il principio fondamentale della laicità consiste nella
        convinzione (che deve essere applicata come regola) di non pretendere di
        possedere la verità più di quanto ogni altra persona possa pretendere
        di possederla.<br>
        Allora, definirsi &quot;laici&quot; dopo aver dimostrato la massima
        concentrazione umanamente possibile di intolleranza e di dogmatismo, è
        proprio un po’ troppo.<br>
        Per riassumere: è probabile che la legge determini una diminuzione
        significativa delle gravidanze, è presto per quantificarla.<br>
        E' probabile che il congelamento degli oociti ci restituisca almeno una
        parte dei successi che si ottenevano congelando gli embrioni, aspettiamo
        di avere acquisito informazioni adeguate.<br>
        Sul mio sito, in rete, ho inserito copia del documento della Commissione
        sul congelamento degli oociti, che ho presieduto nel 2001.<br>
        Ci sono le firme di persone che oggi sembrano averne dimenticato del
        tutto le conclusioni, nel bene e nel male.<br>
        Per favore, un po’ di coerenza.</span>
    </div></td>
  </tr>
</table>
</body>
</html>
