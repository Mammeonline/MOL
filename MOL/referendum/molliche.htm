<html>

<head>
<title>Mammeonline per la Procreazione Assistita</title>
<meta http-equiv="Content-Type" content="text/html; charset=iso-8859-1">
<meta name="GENERATOR" content="Microsoft FrontPage 4.0">
</head>

<body bgcolor="#FFFFFF">

<table border="0" width="100%" cellspacing="0" cellpadding="4">
  <tr>
    <td width="100%"
    style="font-family: Verdana; font-size: 8pt; color: rgb(255,255,255); font-weight: bold" bgcolor="#6699FF"><p
    align="center">UN GRATTACIELO COSTRUITO CON LE&nbsp;MOLLICHE DI PANE</td>
  </tr>
  <tr>
    <td width="100%" style="font-family: Verdana; font-size: 9pt; text-align: justify">Balordo&#133;
    balsamo&#133; baltico&#133; bambagia&#133; bambini! <br>
    Ecco: bambini. Parliamo proprio di bambini. Ma dal principio&#133;<br>
    Paolo ed io ci siamo sposati tre anni fa e quasi subito abbiamo pensato ad un figlio,
    visto che io sono&#133;come dire&#133;un po' attempata. Almeno così scrivono sui
    documenti se vai a partorire alla mia età! <br>
    Ci avevano avvisati, i nostri amici: &quot;Cosa credete, che sia facile avere un
    bambino?&quot; - &quot;possono passare anche anni, prima che arrivi&#133;&quot;<br>
    Senza alcun riguardo per quegli avvertimenti che sapevano più di anatema, ci siamo messi
    all'opera. Basta calcolare il proprio periodo fertile in funzione del ciclo mestruale e
    poi darci dentro. E dopo quattro mesi, al primo ritardo, faccio il test ed esulto:
    positivo! Alla faccia dei menagramo. Sostengo tutti gli esami di rito, i controlli e la
    prima ecografia: &quot;Ma non si sente il battito?&quot; &quot;No, signora, è ancora
    presto&quot;. Tutto sembra proseguire tranquillo fino alla fine del secondo mese. Quindi
    cominciano le perdite ematiche. Dapprima scarse, poi frequenti ed abbondanti. Il
    ginecologo che avevo scelto per essere seguita fino al parto è latitante. Allora,
    avvilita, vado nella sua clinica a fare un'ecografia di controllo, ma il suo assistente mi
    dice che gli sembra tutto a posto, anche perché la camera gestazionale è ben
    evidente&#133;e se lo dice lui&#133; Torno a casa un po' perplessa ed aspetto ancora
    qualche giorno. Il medico è all'estero, non so per quale congresso, ed io sento che il
    mio bimbo se ne sta andando. Allora vado da un amico radiologo ed al policlinico mi fa
    fare un'ecografia più seria. Chi mi esamina guarda lo schermo un po' perplesso. &quot;Ma
    signora, lei a che settimana sarebbe?&quot; &quot;Alla decima&quot; rispondo. &quot;Non è
    possibile, non ha le dimensioni giuste&#133;e comunque non è vitale.&quot; Bella doccia
    fredda. E adesso? Finalmente il mio ginecologo rientra e mi visita: l'embrione è un
    ovocita chiaro, termine che indica che in realtà non c'è mai stata vita in lui, come un
    seme, piantato nella terra, che sia ammuffito ancora prima di germinare. Ricovero in
    clinica e raschiamento. L'idea del fallimento ti prende e ti angoscia. Però siamo sani e
    compatibili, e la gravidanza l'ha dimostrato. Rimettiamoci al lavoro. Passano il tempo ma
    senza alcun esito. Allora, dopo sei mesi, cerco di riavere un appuntamento con lo
    specialista. Passano altri due mesi per essere ricevuti. &quot;Dottore, cosa succede?
    Perché non riesco a rimanere incinta?&quot;, mi guarda un po' stranito e risponde:
    &quot;Perché, lei ha già avuto una gravidanza?&quot;. Disorientata lo osservo
    domandandomi che medico sia quello che non si ricorda che una sua paziente ha abortito,
    nella sua clinica, sei mesi prima. Mi dice di fare dei test, costosissimi, per determinare
    il momento dell'ovulazione, ed avere &quot;rapporti mirati&quot;. Così facciamo, senza
    arrivare a nulla, quando, raccontando il tutto ad un'amica mi dice: &quot;Cambia medico,
    ti consiglio il mio, è molto presente, comprensivo, ti potrà aiutare&quot;. Ed inizia il
    mio rapporto con un angelo. Avete presente quello che sperate e sognate di incontrare in
    un professionista che vi deve assistere in un momento così delicato della vostra vita?
    Ecco! Fulvio è molto di più. Al di sopra dell'immaginazione e dei comuni doveri di un
    medico nei confronti dei suoi pazienti. Un consiglio fondamentale: scegliete il vostro
    medico contando anche sulle sue doti umane. Vi sarà amico, consigliere, vi incoraggerà e
    vi sosterrà durante il cammino; sarà una figura fondamentale e indispensabile. Così
    inizio una terapia di farmaci che mi aiutano ad ovulare (anche se si vedrà dopo, non è
    questo il problema fondamentale), ed un monitoraggio costante, con ecografie che segnalano
    il momento fertile con assoluta esattezza. Andiamo avanti per qualche mese senza arrivare
    allo scopo. Allora Fulvio parla con me e con Paolo per capire se siamo talmente motivati
    da voler affrontare un ciclo di fecondazione assistita. Si convince e ci accompagna in uno
    dei più grossi centri del meridione che ha sede nella nostra città. Conosciamo l'equipe
    dei medici che ci seguirà, ed iniziamo un cammino lento e faticoso. Secondo consiglio:
    prima di iniziare un ciclo di terapia come questo cercate di capire se il vostro rapporto
    di coppia è ben saldo, se il vostro partner sarà in grado di sostenervi
    psicologicamente, e se siete in grado di affrontare il tutto con estrema pazienza. Si
    comincia con la prima fase. Si induce una ovulazione multipla con dei farmaci a base di
    ormoni ed al momento giusto il seme del vostro compagno, trattato e selezionato, viene
    introdotto manualmente. E si aspetta. Questo comporta un lento ma inesorabile tramutarsi
    del vostro corpo, che comincerà a gonfiare inesorabilmente nei punti solitamente più
    critici, secondo i canoni della bellezza femminile che i media ci impongono continuamente!
    Oltre ad un'alternanza di un umore pessimo e mutevole. Facciamo tre tentativi senza
    approdare a nulla e, di comune accordo, si decide di provare un altro metodo, successivo
    al primo ma più complicato. Le possibilità di riuscita sono del 25-30% ed io penso: ma
    perché dovrei ritrovarmi sempre nell'altro trequarti???cambia metodo. Ma prima attraverso
    una bella crisi di pessimismo puro, misto a depressione e voglia di abbandonare tutto. Non
    a caso in questi centri ti chiedono se vuoi l'assistenza di uno psicologo, perché il
    cammino è tutto in salita, ed anche le donne più coriacee, come penso di essere io,
    possono avere attimi di scoramento. Allora Fulvio, il mio angelo, mi incita e mi sprona
    cercando di farmi capire che non devo affatto rassegnarmi, e mi dà la forza necessaria
    per continuare; là dove mio marito, timoroso che per me lo stress sia troppo, decide di
    tirarsi indietro e lasciarmi decidere senza forzarmi. Si tenterà la ICSI, termine tecnico
    che deriva da una sigla inglese che vuol dire che mi verranno prelevati gli ovociti al
    momento opportuno e verranno fecondati in vitro con una microiniezione che porterà gli
    spermatozoi dentro l'ovulo. Il tutto con dei farmaci ancora più potenti, con un'iniezione
    costosissima e non prescrivibile, che &quot;addormenta&quot; il tuo corpo, ed una
    anestesia totale per consentire il prelievo. Ricomincia l'attesa. Hanno prelevato sei
    ovociti e bisogna vedere se qualcuno di questi è stato fecondato con successo. Si
    aspettano due giorni e la risposta è positiva! Quattro embrioni aspettano il mio utero
    per andare ad abitarvi, cercando un rifugio caldo e sicuro. Si fa l'impianto ed ancora
    un'altra attesa. Questa volta più lunga. Due settimane toccandosi il ventre e cercando di
    capire se sono ancora là dentro. Quindi il test. POSITIVO!!! Ma quanti sono? Altre due
    settimane e si potrà fare la prima ecografia. Nel frattempo riposo assoluto: niente
    Vespa, niente vela o barche varie (io faccio l'istruttore ed il giudice di regata), niente
    pesi, strapazzi o automobile (se ti tamponassero???). Rassegnata, ma con una bella carota
    davanti al naso, cerco di limitare al massimo i miei movimenti. E' arrivato il fatidico
    giorno e, accompagnata da Fulvio che mi ha sempre seguito per tutto il tempo, vado al
    Centro per la visita. Mi distendo ed una &quot;comitiva&quot; di medici si pone davanti
    allo schermo. &quot;Sì, l'impianto è riuscito perfettamente&quot; - &quot;Direi che la
    fecondazione è andata come da manuale&quot;- &quot;Guarda, si vede benissimo&#133;&quot;
    Allora, con aria molto timorosa domando:<br>
    &quot;Scusate, quanti sono???&quot; <br>
    - &quot;Fate tutte la stessa domanda!&quot; <br>
    Certo! Uno, due, tre o quattro ti cambiano la vita! <br>
    &quot;E' uno, e sembra perfettamente a suo agio!&quot; <br>
    Tiro un sospiro di sollievo e le lacrime scendono da sole. Adesso il cammino è un po'
    più in piano. Ma solo un po'. Ho visto il mio bambino ieri pomeriggio, e si distinguevano
    nettamente le braccine che si agitavano. Assolutamente fantastico. Ma devo continuare a
    stare tranquilla ed ogni contrazione o perditina mi fa tremare. Ancora ci sono altre tappe
    da raggiungere: l'amniocentesi, resa obbligatoria dai miei 41 anni, l'esame dei villi
    coriali, i test per la toxoplasmosi, che la presenza di un gatto in casa rende necessari,
    insomma: mi sembra di costruire un grattacielo con le molliche di pane!!! Se tutto andrà
    bene arriverà per Natale, come il più bel regalo che una coppia serena e ben affiatata
    si può aspettare di trovare sotto l'albero. <p>Geraldina<br>
    </td>
  </tr>
</table>
</body>
</html>
